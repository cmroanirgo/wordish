qonta' Qov

qaStaHvIS cha' jaj much lubejpu' latlh 'ej wIbejlaH 'e' laylaHbe'. much bejmeH pa'Daq cha'maH quS, HaSta je tu'lu'. taghpa' muchmaj pa' HurDaq bejwI' DIloS. pawchugh cha'maH bejwI' much wIbejlaHbe' maH. paw vagh nuv 'ej bItqu' Alexandre.

Dumer much DaneHchugh QonoSHomvam DalaD 'e' yImev. wejlogh vIbejta' 'ej Hoch vIqawbogh vIDel 'e' vIHech.

taghDI' much, Hamlet SoQ jatlhlI' ghuy'Do' 'a nujDaj 'angbe' HaSta. mInDu' neH leghlu'taH. qaStaHvIS wej tup jatlhtaH. Dalmo' mej nuv puS. bertlham jatlhtaHvIS paw latlh nuvpu' 'ej SoQ SIQnISbe'mo' mabel.

nI' je pong tetlh 'ej qIj jIH pongmey lucha'lu'taHvIS. tagha' tagh muchna'.

jatlh nuv puS. luyu'lu'pu' 'a not yu'wI' Qoylu'mo' jatlhlaw' neH.

Hol, nughmaj je Del 'angghal. chu'be' qechmeyvam. jatlh tlhIngan Hol yejHaDvaD pupmo' laHwIj, yejHaD vIlonlaHbe'.

jatlh Marc Okrand. jatlh ghuwIj 'oH tlhIngan Hol'e'. nenchoH Hoch ghu 'a wej vIlonrup. choHtaHmo' Hol, DaH taHmoHmeH mIw vIwIvlaHbe'. nuq poQ Hol, vIlonnISDI'?

muchvaD potlhba' taHjaj wo'. bom Qanqor, lubom ghunchu'wI' ghungchu'wI'qoq je, jatlh 'ej mugh Andrew. bom Hoch 'ej jatlh Qanqor: pup! pov!

(wa'logh neH ghunchu'wI' ghungchu'wI' je DIlegh, bomtaHvIS. jIHvaD jatlh Alexandre pujmo' ghunghchu'wI' (pongvetlh lo'taHbe' 'e' vISov 'a wej nenmo' pongna' vIlo'be') ghogh, Do'Ha' lo'laHbe'.)

ach DaH qaS DIS 2004; qaSpu' DIS naQ. qatlh tera' Qaw'lu'be'? nuqDaq 'oH X yuQ'e'? muj'a' Nancy? toj'a' zetanganpu'? nargh tlhochbogh ngoDmey. Qoch HovQeD, Nancy De' je. DuHbe' X yuQ He, Do je Delta'bogh. tugh paw X yuQ 'e' lulay' zetangan. pawbe'ba'. qatlh? X yuQ luDeltaHvIS, mujchugh chaH, chay' latlh De'chaj lajlaH vay'?

jeghbe' Nancy. tera' ghang X yuQ 'e' loSlaw'taH. ratlh ghomDaj; ratlh Zetatalk Daq (Quv: http://www.zetatalk.com), X yuQ cha'meH nav je. paw X yuQ 'e' lay'taH Nancy, 'ach DaH pawmeH jaj ngu'qangbe'. QIj zetanganpu'; jatlh. «QIH jaj'e' retojbej, 'ach meq pov wIghaj. tera' Qaw'bogh jajna' wI'angchugh, vaj rewbe' tojmeH 'ej SeHmeH De'vetlh lulo'bej qumraj. tejpu'ra', qummeyraj je bovoqQo'; Nancy neH bovoq. QIH jaj wIngu'DI', manep, 'ach DaH mavIt.»

Huj Human toj'eghmeH laH 'ej Dun. vay' Harchugh ghot, 'utbe' ngoDmey. qechDaj tlhochchugh ngoDmey wanI'mey joq, ngoDmeyvetlh wanI'meyvetlh ghap lajQo'. SuvwI'na' tojlu'be'meH, chay' vangnIS? wa' vIttlhegh boqaw: yIvoq, 'ach yI'ol.